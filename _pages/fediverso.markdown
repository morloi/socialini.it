---
layout: single
title:  "Cos'è il Fediverso e come funziona"
permalink: /fediverso/
---
L'Internet nasce dalla volontà di fare comunicare **reti diverse**, federandole grazie a **protocolli standard**, decisi collettivamente da **consorzi, università, comunità scientifiche**. 

Se possiamo comunicare via **email** con chiunque abbia un indirizzo a dispetto del provider che glielo fornisce, sia Google, Yahoo, Aruba, o una piccola azienda locale, è proprio **grazie a questo tipo di standard**, che rende interoperabili le piattaforme di invio email.

Le **piattaforme social commerciali** e la gran parte dei sistemi di **messaggistica istantanea**, nati all'inizio degli anni 2000, hanno di fatto **rigettato questo approccio**, creando formati proprietari, non interoperabili, con lo scopo preciso di **forzare gli utenti a restare dentro la piattaforma** il più possibile, usando unicamente le interfacce messe a disposizione dall'azienda stessa.

Questo perché gli utenti - e le loro preferenze, i loro gusti, gli spostamenti, etc - sono diventati la merce preziosa da vendere alle aziende, tramite i sistemi di advertising.

Il **Fediverso** nasce come reazione a questa situazione: nei fatti rappresenta **una rete di server**, che ospitano software diversi, piattaforme di microblogging, social, streaming video, podcasting, che però **possono scambiarsi dati** grazie ad uno **standard aperto**, denominato **ActivityPub**.

Questo vuol dire che **chiunque** può installare su un server una istanza (una installazione) di Mastodon, che abbia una propria politica, delle proprie regole, **una propria visione**, che però possa consentire agli utenti di **condividere contenuti** trovati su altre istanze Mastodon, oppure **seguire un canale di un server Peertube**, commentandolo con il proprio utente, creando nei fatti una vera e propria **rete interoperabile**.

Dunque le parole chiave del Fediverso sono: **protocolli standard**, **interoperabilità**, **indipendenza dalle piattaforme commerciali**.

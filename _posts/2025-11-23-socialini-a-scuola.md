---
layout: single
title: "Socialini nelle scuole: il primo laboratorio di educazione al digitale"
date:   2025-11-23 05:59:17 +0200
categories: labotatori
tags: ["internet","fediverso","scuola","formazione"]
---
Come Socialini abbiamo avviato una collaborazione con l'associazione [PiGreco - Semi di Intercultura](https://www.pigreco-semi.org/) di Faenza, che ci ha permesso di realizzare il primo **laboratorio di educazione al digitale con una terza secondaria di primo grado** dell'Istituto comprensivo Carchidio-Strocchi (Faenza), all'interno del progetto europeo [Get The Net 2025](https://www.getthenet.eu/), che punta a coinvolgere i più giovani nella partecipazione alla vita democratica.
![Kzk, Morloi e Kenobit all'opera in classe](/assets/images/socialini001.jpg)
Il laboratorio è stato strutturato in **tre incontri di due ore**, uno ogni due settimane. Siamo partiti con l'idea di **costruire insieme alle ragazze e ai ragazzi un percorso di consapevolezza sull'uso delle tecnologie digitali**, da un lato condividendo con loro il nostro bagaglio di esperienze e competenze sul digitale, dall'altro partendo dai loro bisogni e dalle loro conoscenze per elaborare una riflessione comune, toccando i punti che a loro sembravano più importanti e interessanti.

Nel laboratorio abbiamo mescolato brevi elementi di lezione frontale (costruiti in modo da facilitare l'interazione e il dialogo), attività in piccoli gruppi, attività individuali e momenti di discussione collettiva.

Il laboratorio è stato strutturato su tre incontri di due ore l'uno perché quello era il tempo che avevamo a disposizione. È possibile costruire laboratori più lunghi e articolati, modulando argomenti, approfondimenti e attività in base alle necessità del personale docente e delle classi, con l'opzione di creare insieme un socialino di classe.

Quello che segue è un resoconto del primo laboratorio realizzato.

## Primo incontro

In questo incontro iniziale abbiamo parlato del **bisogno umano di comunicare e di essere in relazione con le altre persone** e di come questo si sia **da sempre intrecciato con diverse tecniche e tecnologie** che consentivano e consentono di esprimersi, dalle pitture rupestri ai social media commerciali (presentazione dialogica).
![Qualche spiegazione durante i lavori di gruppo](/assets/images/socialini004.jpg)

Abbiamo poi chiesto a ragazze e ragazzi di lavorare a piccoli gruppi per **raccontarci come, secondo loro, funziona un social media** (disegnandolo su un cartellone). Le presentazioni dei lavori dei gruppi sono stati l'occasione per rispondere alle domande, fugare qualche dubbio e capire meglio, insieme, quali sono i vari elementi (in particolare quelli nascosti alla vista) del funzionamento delle tecnologie digitali.

Alla fine dell'incontro abbiamo chiesto, come "compito" per il successivo incontro, di **immaginare poeticamente "il social media del futuro"**.

## Secondo incontro

Per iniziare il secondo incontro abbiamo raccolto i loro testi sul social media del futuro, li abbiamo letti ad alta voce, sottolineando gli elementi comuni e quelli invece più diversi/distanti tra loro.

Abbiamo proposto poi una riflessione sullo **schermo come tecnologia che opera una selezione del reale** e, allo stesso tempo, può servire **come riparo, per nascondersi** (presentazione dialogica). Per rendere più concreta questa parte più teorica, abbiamo proposto il "**gioco dello schermo**". Grazie a un finto smartphone, molto grande, a turno due volontari/e interagivano da un lato e dall'altro, impersonando una breve scenetta in cui lo/a studente dietro lo schermo doveva fingere di pubblicare un contenuto, scrivendo le ragioni per cui lo pubblicava e l'altro/a, davanti allo schermo, doveva commentare quel contenuto. Lo schermo veniva poi aperto e i/le due dovevano leggere quello che avevano scritto, trovandosi però faccia a faccia.

Per chiudere, abbiamo chiesto a ragazze e ragazzi di scrivere **cosa li fa stare bene nell'uso di smartphone e social e cosa invece li fa stare male** su un foglietto da portare all'incontro successivo.

## Terzo incontro

Abbiamo raccolto i fogliettini (anonimi) e li abbiamo letti noi in classe, raggruppando i temi che emergevano in macro-aree, insieme alle ragazze e ai ragazzi, approfondendo i vari spunti in una **discussione collettiva** sugli effetti positivi e negativi di smartphone e social media, a partire dal loro vissuto.

![I feedback dei ragazzi!](/assets/images/socialini003.jpg)

Abbiamo poi proposto alla classe di dividersi in gruppi e **progettare un social media o un'app**, in modo semplice, su un cartellone, cercando di rispondere ad alcune domande che servivano da guida: a cosa serve e a che esigenze risponde? Ce n'è davvero bisogno e perché? Come si possono limitare le eventuali conseguenze negative e aiutare chi può esserne colpito? Le presentazioni dei lavori sono state l'occasione per discutere insieme della complessità del mondo digitale, dei problemi che possono insorgere e della difficoltà nel gestirli.

Abbiamo poi chiuso con una breve **presentazione del fediverso**, per mostrare che esistono alternative ai social media commerciali, che partono dalle piccole comunità e dai loro bisogni, senza pubblicità, senza algoritmi e senza interessi economici.

## Un piccolo bilancio

È stato davvero un piacere condurre questo laboratorio, confrontarsi con ragazze e ragazzi e costruire insieme una riflessione, dando loro alcuni spunti critici più approfonditi rispetto a quelli che già avevano. La classe ha risposto con **entusiasmo e partecipazione** a tutte le attività che avevamo proposto e **la discussione è sempre stata partecipata e ricca**, tanto da farci in alcuni casi rinunciare ad altre attività che avevamo messo in programma per lasciare spazio al confronto e alla riflessione condivisa. 

Ringraziamo le ragazze e i ragazzi, le professoresse e Tommaso Ortolani di Pi-Greco - Semi di intercultura per aver reso possibile questo laboratorio.